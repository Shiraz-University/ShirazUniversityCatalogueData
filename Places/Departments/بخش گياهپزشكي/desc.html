<div class="card">
        <div class="item item-divider">تاریخچه</div>
        <div class="item item-text-wrap">
        <p>
        نظر به اهميت حفظ نباتات درکشور و خسارت فراواني که آفات و عوامل بيماري­زاي گياهي به محصولات کشاورزي وارد مي سازند، يکسال پس از ايجاد دانشکده­ي کشاورزي دانشگاه شيراز (1335) آزمايشگاهي به نام آزمايشگاه دفع آفات ایجاد شد و در سال 1344 نام آزمایشگاه به بخش حفاظت گياهان تغيير پيدا کرد. در سال 1363 نام بخش از حفاظت گياهان به گياه­پزشکي تغيير يافت. ساختمان فعلي بخش گياه­پزشکي داراي آزمايشگاه­هاي مختلف حشره­شناسي، بيماري­هاي­گياهي، بيماري­هاي خاکزاد، باکتري شناسي گياهي، نماتودشناسي و بيولوژي مولكولي همچنين دو سالن ميکروسکوپي جمعاً به گنجايش 37 نفر دانشجو، کارگاهِ تکنولوژی مبارزه­ی شیمیایی، سردخانه، اتاق پرورش حشرات، گل­خانه­هاي شيشه­اي، اتاق کشت و اتاق رشد      مي باشد.
از جمله امكانات بخش گياه­پزشكي وجود مرکز تحقیقات ويروس­شناسي گياهي در كنار آن مي­باشد. اين مركز كه به عنوان قطب علمي ويروس­شناسي در كشور شناخته شده است داراي آزمايشگاه­هاي متعدد و كادر علمي و فني لازم براي تحقيقات بنيادي و كاربردي در زمينه­ي ويروس­هاي گياهي و فيتوپلاسماها است. بخش  گیاه­پزشکی همچنین به وسائل مختلف تحقيقاتي در گرايش­هاي مختلف حشره شناسي کشاورزي(حشره شناسي و کنه­هاي نباتي)، نماتودهاي گياهي، قارچ شناسي و باکتري­شناسي گياهي و ویروس شناسی گیاهی مجهز بوده، اعضاء هیأت علمی و دانشجويان تحصیلات تکمیلی قادر به انجام فعالیت­های پژوهشی در اين رشته­ها هستند.
در حال حاضر فعاليت­هاي آموزشي بخش شامل تربيت متخصصين گياه­پزشکي در سطح کارشناسي، متخصصين حشره­شناسي و بيماري­هاي­گياهي در سطح کارشناسي ارشد و متخصصین بیماری­های­گیاهی ( قارچ­شناسی، ویروس­شناسی، باکتری­شناسی و نماتودشناسی) در سطح دکتری است.
بخش گياه­پزشکي اولين دوره­ي دانشجويان کارشناسي خود را در سال 1335 و اولين دوره­ي دانشجويان کارشناسي ارشد را در سال 1348 پذيرفت و از تاريخ­هاي مذکور تاکنون همه ساله به پذيرش دانشجو در دو مقطع پرداخته است. علاوه بر آن پذیرش دانشجوی دکتری از سال 1376 شروع شده و تا کنون سه دوره دانشجو پذیرفته شده­اند. تربيت بيش از 700 نفر فارغ التحصيل در مقطع کارشناسي و بيش از 100 نفر  فارغ التحصيل در مقطع کارشناسي ارشد و شش نفر در سطح دکتري بيماري­شناسي گياهي از فعاليت­هاي درخشان آموزشي اين بخش محسوب مي شود.
فرهنگستان علوم جمهوري اسلامي ايران در موارد زير بخش گياه­پزشکي دانشگاه شيراز را نسبت به ساير دانشگاه هاي داراي اين رشته در سطح کشور حائز رتبه­ي اول دانسته است: تعداد کتاب­ها و مجلات، تعداد انتشارات به ازاي هر فرد عضو هيأت علمي، تعداد انتشارات به ازاي هر سال خدمت اعضاي هيأت علمي و مجموع امکانات آموزشي و پژوهشي.
در سال­هاي اخير در يک طرح مشترک دانشگاه شيراز با وزارت کشاورزي، مرکز تحقيقات ويروس­شناسي گیاهی در دانشکده کشاورزي تأسيس شده است. ساختمان و تأسيسات اين مرکز تکميل شده و با جدیدترین وسايل مورد نياز براي فعالیت­های پژوهشي ويروس شناسي­گياهي، فيتوپلاسماشناسي، بيوتکنولوژي­گياهي و  زيست شناسي مولکولي تجهيز شده است. با همکاري اعضاء هيأت علمي بخش گياه­پزشکي و پژوهشگران مرکز تحقيقات وزارت کشاورزي، فعاليت­هاي پژوهشي در اين مرکز از سال 1377 آغاز شده است. در حال حاضر اين مرکز تحقيقاتي در نوع خود در سطح کشور، منحصر به فرد مي­باشد.
اعضاي هيأت علمي بخش گياه­پزشكي همچنين در تأسيس و راه اندازي مركز بيوتكنولوژي كشاورزي  دانشكده­ي كشاورزي دانشگاه شيراز در سال 1385 همكاري فعال داشته­اند. 
        </p>
        </div>
</div>