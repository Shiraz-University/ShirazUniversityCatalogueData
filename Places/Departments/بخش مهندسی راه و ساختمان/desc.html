<div class="card">
        <div class="item item-divider">تاریخچه</div>
        <div class="item item-text-wrap">
        <p>
        بشر از ديرباز همواره در صدد يافتن راههاي بهينه در عمران و آباداني بوده است. از اينرو تاريخچه دانش راه و ساختمان از قدمتي طولاني‌تر از ساير رشته‌هاي علوم فني و مهندسي برخوردار است. امروزه به واسطه رشد و پيشرفت صنعتي جوامع بشري و اقتضائات اقتصادي، كاربرد روش هاي گوناگون علمي، در اجراي پروژه‌هاي عمراني و زيربنايي اهميت حياتي يافته است.
رشته مهندسي عمران (راه و ساختمان) به منظور تربيت مهندساني كه كارهاي طراحي، محاسبه و اجراي پروژه‌هاي ساختماني، صنعتي، راه‌سازي و تأسيسات آبي و نظارت بر حسن اجراي طرح‌هاي عمراني در زمينه‌هاي فوق را انجام دهند به وجود آمده است.
بخش مهندسي راه و ساختمان، يكي از قديمي‌ترين بخشهاي دانشكده مهندسي دانشگاه شيراز مي‌باشد. اين بخش در سال 1343 مبادرت به پذيرش دانشجو نموده و در مجموعه خود شاخه‌ها و گرايشهاي متعددي را جاي داده است.
بخش مهندسي راه و ساختمان دانشكده مهندسي دانشگاه شيراز در حال حاضر، در مقطع كارشناسي در گرايش مهندسي راه و ساختمان- عمران، در مقطع كارشناسي ارشد در گرايشهاي سازه‌هاي هيدروليكی، محيط زيست، خاك و پي و سازه و در مقطع دكترا در گرايشهاي آب، خاك و سازه دانشجو مي‌پذيرد.
فعاليتهاي آموزشي- پژوهشي بخش مهندسي راه و ساختمان، محدود به تربيت دانشجو نبوده و همه ساله تحقيقات فراواني در زمينه‌هاي مختلف توسط اساتيد و دانشجويان بخش به انجام مي‌رسد.
در حال حاضر تعداد اعضاي هيأت علمي اين بخش 15 نفر مي‌باشد كه از اين تعداد، 5 نفر در گرايش سازه، 4 نفر در گرايش ژئوتكنيك و 6 نفر در گرايش آب و محيط زيست مشغول به فعاليت علمي مي‌باشند.
تعداد دانشجويان مقطع كارشناسي در اين بخش در حال حاضر 232 نفر، دانشجويان كارشناسي ارشد 98 نفر و تعداد دانشجويان دوره دكترا 40 نفر مي‌باشد.
قسمت عمده دروس اين رشته را مجموعه متنوعي از دروس نظري و پروژه‌هاي طراحي تشكيل مي‌دهد و در كنار آنها، دروس آزمايشگاهي و كارگاهي و نيز دوره كارآموزي پيش‌بيني شده است. فارغ‌التحصيلان اين رشته مي‌توانند در شركتهاي دولتي يا خصوصي و مهندسان مشاور به فعاليتهاي طراحي، محاسبه و اجراي پروژه‌هاي عمراني بپردازند.
بخش مهندسي راه و ساختمان، جهت تكميل آموزشهاي فني و نظري از مجموعه وسيعي از آزمايشگاهها و كارگاههاي تخصصي بهره مي‌برد. اسامي برخي آزمايشگاهها و مراكز تحقيقاتي مرتبط با اين بخش به قرار ذيل مي‌باشد:
 آزمايشگاه مقاومت مصالح- آزمايشگاه مكانيك خاك (كارشناسي)- آزمايشگاه مكانيك خاك پيشرفته- آزمايشگاه زمين شناسي و مصالح ساختماني- آزمايشگاه تكنولوژي بتن- آزمايشگاه هيدروليك- آزمايشگاه سازه- آزمايشگاه نقشه‌برداري- مركز GIS- آزمايشگاه محيط زيست.
        </p>
        </div>
</div>