<div class="card">
        <div class="item item-divider">تاریخچه</div>
        <div class="item item-text-wrap">
        <p>
        بخش مهندسی مواد دانشکده مهندسی دانشگاه شیراز در سال 1351 با پذیرش دانشجو در مقطع کارشناسی ارشد آغاز به فعالیت نمود و پس از گسترش نسبی در سال 1353 اولین گروه از دانشجویان کارشناسی را پذیرفت. هم‌اکنون این بخش با حضور اساتید و امکانات علمی و فنی، یکی از کامل‌ترین گروه‌های آموزشی و پژوهشی در سطح کشور را دارا می‌باشد.

ماهیت این علم به‌صورت بین‌رشته‌ای بوده و موضوع‌های مختلفی از علوم پایه (ریاضی، شیمی و فیزیک) و مهندسی (مکانیک، الکترونیک و شیمی) را در بر می‌گیرد. بخش مهندسی مواد دانشکده‌ مهندسی دانشگاه شیراز در حال حاضر با حضور 18 عضو هیـئت علمی در سه مقطع تحصیلی به فعالیت مشغول است. این بخش در مقطع کارشناسی در گرایش "متالورژی صنعتی" و در مقطع کارشناسی ارشد در پنج گرایش تحت عناوين "شناسایی، انتخاب و روش ساخت مواد مهندسي"، "شکل دادن فلزات"، "الکتروسرامیک"، "خوردگی و حفاظت از مواد" و "نانو مواد" و در مقطع دکترا در گرایش "مهندسی مواد" دانشجو می‌پذیرد که تعداد دانشجویان مقطع کارشناسی این بخش در حال حاضر 240 نفر، تعداد دانشجویان مقطع کارشناسی ارشد 111 نفر و تعداد دانشجویان مقطع دکترا 52 نفر می‌باشد.

 در آموزش دوره کارشناسی مهندسی مواد، موضوع‌های متنوعی از قبیل خواص فیزیکی مواد، خواص مکانیکی مواد، ترمودینامیک، روش‌های تولید همچون ریخته‌گری، شکل دادن فلزات، جوشکاری، متالورژی پودر، خوردگی و حفاظت از مواد، تولید آلیاژهای فلزی، دیرگدازها، شناسایی و آنالیز مواد و مواد جدید شامل بیومواد و نانومواد و مواد مرکب مورد بحث و بررسی قرار می‌گیرد.

 فارغ‌التحصیلان رشته‌ی مهندسی مواد (متالورژی صنعتی) می‌توانند در کلیه‌ی واحدهایی که با مواد و تولید سروکار دارند از جمله صنایع تولید فولاد و آلیاژهای غیرآهنی، صنایع شکل دادن فلزات مانند نورد، صنایع تولیدی مانند خودروسازی، صنایع پیشرفته مانند صنایع الکترونیک و الکتروسرامیک‌ها و صنایع هوافضا و همچنین صنعت نفت و گاز و پتروشیمی، مشغول به‌کار شوند.

 شایان ذکر است که با توجه به غنی بودن کشور از لحاظ ذخایر معدنی و نیاز مبرم به صنایع زیربنایی نظیر تولید آلیاژهای فلزی و مواد غیرفلزی، این تخصص از اهمیت ویژه‌ای برخوردار است. وجود واحد‌های صنعتی بزرگ که با سرمایه‌گذاری زیاد به مرحله‌ی تولید رسیده‌اند، نظیر واحد‌های تولید آهن و فولاد و سایر فلزات، واحدهای نورد و شکل دادن فلزات، ریخته‌گری، کارخانجات سرامیک و صنایع نفت و گاز و کاشی‌سازی و نیز با توجه به اهمیت مواد سرامیکی در صنایع الکتریکی و الکترونیکی، تربیت متخصصینی که قابلیت و کارآیی لازم را داشته باشند می‌تواند قدمی بزرگ در جهت شکوفایی صنعتی و قطع وابستگی به دیگر کشورها در این زمینه‌ی مهم تخصصی باشد.
        </p>
        </div>
</div>